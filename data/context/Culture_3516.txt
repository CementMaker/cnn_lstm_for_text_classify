　　介子推焚死绵山的故事，自古相传，对此一故事的风俗文化背景及其与寒食节之间的关系，学者已多有阐释，此不赘述。但是，介子推故事中，有一个重要环节，即介子推作《龙蛇歌》一事，似乎一直没有引起学者们的注意。这一说法在战国时期即见诸文献，在《韩诗外传》、《吕氏春秋》、《淮南子》、《史记》、刘向《新序》和《说苑》、蔡邕《琴操》等战国两汉文献中俱有记载，其说大同小异，《乐府诗集》中并有托名介子推所撰《士失志操》（即龙蛇歌）四则。这些记载足以表明，介子推与龙蛇歌这一故事在上古一度广为流行，并且是与寒食节故事和风俗一同流传的，因此，认识这一故事的来龙去脉，对于我们了解寒食节的来历以及介子推故事的文化内涵至关重要，这里仅就早期文献中关于这一故事的记载略作抄撮，呈诸同好，至于对此故事之深考，则请俟异日。
　　晋侯赏从亡者，介之推不言禄，禄亦弗及。推曰：“献公之子九人，唯君在矣。惠、怀无亲，内外弃之。天未绝晋，必将有主。主晋祀者，非君而谁？天实置之，而二三子以为己力，不亦诬乎？窃人之财，犹谓之盗。况贪天之功，以为己力乎？下义其罪，上赏其奸。上下相蒙，难与处矣。”其母曰：“盍亦求之？以死谁怼？”对曰：“尤而效之，罪又甚焉！且出怨言，不食其食。”其母曰：“亦使知之，若何？”对曰：“言，身之文也。身将隐，焉用文之？是求显也。”其母曰：“能如是乎？与女偕隐。”遂隐而死。晋侯求之不获，以绵上为之田。曰：“以志吾过，且旌善人。”（《左传·僖公二十四年》）
　　介子推至忠也，自割其股以食文公，文公后背之，子推怒而去，抱木而燔死。（《庄子·盗跖》）
　　晋文公反国，酌士大夫酒，召舅犯而将之，召艾陵而相之，授田百万。介子推无爵。齿而就位。觞三行，介子推奉觞而起，曰：“有龙矫矫，将失其所。龙既入深渊。得其安所。蛇脂尽干，独不得甘雨。此何谓也。”文公曰：“嘻！是寡人之过也。吾为子爵与，待旦之朝也。吾为子田与，河东阳之间。”介子推曰：“推闻君子之道，谒而得位，道士不居也，争而得财，廉士不受也。”文公曰：“使我得反国者，子也。吾将以成子之名。”介子推曰：“推闻君子之道，为人子而不能承其父者，则不敢当其后。为人臣而不见察于其君者，则不敢立于其朝。然推亦无索于天下矣。”遂去而之介山之上。文公使人求之，不得。为之辟寝三月，号呼朞年。（《韩诗外传·二十三章》）
　　晋文公反国，介子推不肯受赏，自为赋诗曰：“有龙于飞，周遍天下。五蛇从之，为之丞辅。龙反其乡，得其处所。四蛇从之，得其露雨。一蛇羞之，桥（槁）死于中野，悬书公门，而伏于山下。”文公闻之曰：“嘻！此必介子推也。”避舍变服，令士庶人曰：“有能得介子推者，爵上卿，田百万。”或遇之山中，负釜盖簦，问焉曰：“请问介子推安在？”应之曰：“夫介子推苟不欲见而欲隐，吾独焉知之？”遂背而行，终身不见。（《吕氏春秋·季冬纪·介立》）
　　介子歌龙蛇，而文君垂泣。（高诱注：介子推从晋文公重耳出奔翟，遭难绝粮，介子推割肌啖之。文公复国。赏从亡者。子推独不及。故歌曰：“有龙矫矫，而失其所。游蛇从之，而啖其口。龙既升云，蛇独泥处。”龙以喻文公，蛇以自喻也。于是文公觉悟，求介子推，不得而号泣之。）（《淮南子·说山训》）
　　文公修政，施惠百姓。赏从亡者及功臣，大者封邑，小者尊爵。未尽行赏，周襄王以弟带难出居郑地，来告急晋。晋初定，欲发兵，恐他乱起，是以赏从亡未至隐者介子推。推亦不言禄，禄亦不及。……至死不复见。介子推从者怜之，乃悬书宫门曰：“龙欲上天，五蛇为辅。龙已升云，四蛇各入其宇。一蛇独怨，终不见处所。”文公出，见其书，曰：“此介子推也．吾方忧王室，未图其功。”使人召之，则亡。遂求所在，闻其入绵上山中，于是文公环绵上山中而封之，以为介推田，号曰介山。（《史记·晋世家》）
　　晋文公反，酌士大夫酒，召咎犯而将之，召艾陵而相之，授田百万。介子推无爵齿而就位，觞三行，介子推奉觞而起曰：“有龙缫缫，将失其所，有蛇从之，周流天下，龙既入深渊，得其安所，蛇脂尽干，独不得甘雨，此何谓也？”文公曰：“嘻！是寡人之过也。吾为子爵，与待旦之朝也；吾为子田，与河东阳之间。”介子推曰：“推闻君子之道，谒而得位，道士不居也；争而得财，廉士不受也。”文公曰：“使我得反国者，子也，吾将以成子之名。”介子推曰：“推闻君子之道，为人子而不能成其父者，则不敢当其后；为人臣而不见察于其君者，则不敢立于其朝，然推亦无索于天下矣。”遂去而之介山之上。文公使人求之不得，为之避寝三月，号呼期年。……文公待之不肯出，求之不能得，以谓焚其山宜出，及焚其山，遂不出而焚死。（《新序·节士》）

