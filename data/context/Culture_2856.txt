　　我中国古典家具，具高级美学特征，蕴华夏传统文化。形而下之为器，形而上之为道。器者，物也，厚德所载；为道，所涵盖至大无外。设器、道交融，浩浩乎穿越时空阻隔，岂不伟哉？天人共钦之奇观也。
　　古代家具至明、清两代，近乎器、道交融之佳例。其实用性与艺术性，邻书画、毗诗词，重在品与格，人性与神性之所寄焉。物与我，文与质、形与神、技与道、情与趣皆能高度和谐；方与圆，虚与实、直与曲、疏与密、轻与重诸多因素，由点、线、面有机结合，恍同凝固音乐。对称中求安稳、简洁中求静谧、空灵中求通透、变化中求秩序。余以一言以蔽之曰：“正、清、和”，儒、道、释精髓所尚也。
　　檀，佛家称栴檀（或作旃檀）木，梵名栴檀娜（candana），意为布施。见《佛说栴檀树经》、《正法念处经》等典籍，我国最早之诗歌总集《诗经》――《郑风·将仲子》、《魏风·伐檀》、《小雅·杕杜》诸篇，皆有檀之痕迹，足徵其历史久远。紫檀亦称青龙木，旧有“寸檀寸金”之誉，昔为皇家贵族专用，寻常百姓难以问津。
贤哉！吾友陈丽华博士，倾毕生精力与财力，精研檀木家具，并始建北京紫檀博物馆，斯馆巍然屹立于京郊。俾四方佳士接踵纷至，赏其体态、鉴其材质、品其光泽、味其韵致，由器入道，尽涤尘烦，顿消鄙吝，神往逍遥矣。

友侪为丽华女史作俚歌云：
丽华女史兮，逊清重臣之苗裔。中华革命大地初苏兮，门庭虽凋敝尚有余春；阶前器物兮，楠贵檀珍；十年浩劫兮，暴同沙尘；玉石俱焚兮，灭绝人伦；幸馀一二兮，拆卸藏真；拨乱反正兮，正义重申；紫檀出土兮，复现金身；重加装合兮，檀宝更新。
　　丽华移居香港兮，海外经商；烟消雾散兮，大地重光。心系紫檀兮，梦绕家乡；承传国粹兮，仰望炎黄；广收残料兮，深入云贵、八下南洋；千难万阻兮，意志昂扬；三十春秋兮，成果辉煌；紫檀展示世界兮，耀誉遐方；歌林下高风兮，地久天长。
　　嗟乎!观赏历史，悠悠千古，器、道交融。鉴赏与收藏古典家具，非惟物质之需求，亦旨在慎终追远，修身养性也。
　　“周虽旧邦，其命维新。”丽华女史遴选紫檀馆馆藏，制成图片，结集付梓，以飨国内外之紫檀同好。弘扬国粹，泽古溉今之功不可没也。谨徇丽华女史雅命，草芜辞如上，颇自惭少文采、不足观，聊申敬忱云尔。
　　丙戌冬月公历二〇〇六年十二月十二日深夜
　　燕叟于云何孤寂斋

