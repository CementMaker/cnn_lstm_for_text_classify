　　文公即位，赏不及推，推母曰：“盍亦求之？”推曰：“尤而效之，罪又甚焉。且出怨言，不食其食。”其母曰：“亦使知之。”推曰：“言，身之文也；身将隐，安用文？”其母曰：“能如是，与若俱隐。”至死不复见推，从者怜之，乃悬书宫门曰：“有龙矫矫，顷失其所，五蛇从之，周遍天下，龙饥无食，一蛇割股，龙反其渊，安其壤土，四蛇入穴，皆有处所，一蛇无穴，号于中野。”文公出见书曰：“嗟此介子推也。吾方忧王室未图其功。”使人召之则亡，遂求其所在，闻其入绵上山中。于是文公表绵上山中而封之，以为介推田，号曰介山。晋文公出亡，周流天下，舟之侨去虞而从焉，文公反国，择可爵而爵之，择可禄而禄之，舟之侨独不与焉，文公酌诸大夫酒，酒酣，文公曰：“二三子盍为寡人赋乎？”舟之侨曰：“君子为赋，小人请陈其辞，辞曰：有龙矫矫，顷失其所；一蛇从之，周流天下，龙反其渊，安宁其处，一蛇耆干，独不得其所。”文公瞿然曰：“子欲爵耶？请待旦日之期；子欲禄邪？请今命廪人。”舟之侨曰：“请而得其赏，廉者不受也；言尽而名至，仁者不为也。今天油然作云，沛然下雨，则曲草兴起，莫之能御。今为一人言施一人，犹为一块土下雨也，土亦不生之矣。”遂历阶而去。文公求之不得，终身诵甫田之诗。（《说苑·卷六》）
　　（周）举稍迁并州刺史。太原一郡，旧俗以介子推焚骸，有龙忌之禁。至其亡月，咸言神灵不乐举火，由是士民每冬中辄一月寒食，莫敢烟爨，老小不堪，岁多死者。举既到州，乃作吊书以置子推之庙，言盛冬去火，残损民命，非贤者之意，以宣示愚民，使还温食。于是众惑稍解，风俗颇革。（注：《新序》曰：晋文公反国，介子推无爵，遂去而之介山之上。文公求之不得，乃焚其山，推遂不出而焚死。龙，星，木之位也，春见东方。心为大火，惧火之盛，故为之禁火。俗传云子推以此日被焚而禁火。）（《后汉书·左周黄列传》）
　　《龙蛇歌》者，介子绥所作也。晋文公重耳，与子绥俱亡，子绥割其腕股，以救重耳。重耳复国，舅犯、赵衰，俱蒙厚赏，子绥独无所得。绥甚怨恨，乃作《龙蛇之歌》以感之，遂遁入山。其章曰：“有龙矫矫，遭天谴怒，卷排角甲，来遁于下。志愿不与，蛇得同伍，龙蛇俱行，身辨山墅。龙得升天，安厥房户，蛇独抑摧，沉滞泥土。仰天怨望，绸缪悲苦，非乐龙伍，惔不眄顾。”文公惊悟，即遣求得于绵山之下。使者奉节迎之，终不肯出。文公令燔山求之，火荧自出。子绥遂抱木而烧死。文公哀之，流涕归，令民五月五日，不得举发火。（蔡邕《琴操》）
　　去冬节一百五日，即有疾风甚雨，谓之寒食，禁火三日，造饧大麦粥。……《琴操》曰：晋文公与介子绥俱亡，子绥割股以啖文公，文公复国，子绥独无所得，子绥作龙蛇之歌而隐。文公求之不肯出，乃燔左右木，子绥抱木而死。文公哀之，令人五月五日，不得举火。又周举《移书》及魏武《明罚令》、陆翙《邺中记》，并云寒食断火，起于子推，《琴操》所云子绥即推也。又云五月五日，与今有异，皆因流俗所传。据《左传》及《史记》，并无介推被焚之事。周礼司烜氏：仲春以木铎修火禁于国中。注云：为季春将出火也。今寒食准节气，是仲春之末，清明是三月之初，然则禁火，盖周之旧制也。（《荆楚岁时记》【宝颜堂秘籍本】）
　　《琴集》曰：《士失志操》，介子推所作也，一曰《龙蛇歌》。《琴操》曰：文公与介子绥俱遁，子绥割腓股以啖文公。文公复国，咎犯、赵衰俱蒙厚赏，子绥独无所得，乃作《龙蛇之歌》而隐。文公求之不肯出。按《史记》：文公重耳奔狄，其后反国，赏从亡，未及介子推。子推欲隐，从者怜之，乃悬书宫门。文公出见之，曰：此介子推也。使人召之，亡入绵上山中。於是文公环绵上山而封之，以为介推田，号曰介山是也。有龙矫矫，顷失其所。五蛇从之，周遍天下。龙饥无食，一蛇割股。龙反其渊，安其壤土。四蛇入穴，皆有处所。一蛇无穴，号於中野。有龙矫矫，遭天谴怒。三蛇从之，一蛇割股。二蛇入国，厚蒙爵土。馀有一蛇，弃於草莽。有龙矫矫，将失其所。有蛇从之，周流天下。龙既入深渊，得其安所。蛇脂尽干，独不得甘雨。龙欲上天，五蛇为辅。龙已升云，四蛇各入其宇。一蛇独怨，终不见处所。（《乐府诗集·卷五十七·琴曲歌辞》）
　　按：《龙蛇歌》所吟当源自古代民众龙星纪时的知识，龙指苍龙，五蛇、四蛇云云当指组成东方苍龙星象的诸宿，未能升天的一蛇（比喻介子推）当指苍龙的最后一宿尾宿。上古时期，东方苍龙的升沉见伏周期正与一年四时的循环相吻合，因此古人观龙星而纪时节。龙星初春黄昏升起于东方，标志春天的开始，当季春之月，龙星的整体大都升起，只有最末之尾宿尚隐于地平线下而不可见，此时正值春末夏初，是雨季开始之际，也是农作物生长需要雨水的时候，因此古人常于此时为庄稼祈雨，祈雨的对象就是东方苍龙。所谓“龙见而雩”（《左传》）是也。
　　介子推割股的故事大概也由此而来（股喻尾），与此有关的还有广为流传的秃尾巴老李的故事，后一故事亦与请龙祈雨有关。此是后话，按下不表。

